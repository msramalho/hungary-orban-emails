[back](../README.md)
 | 
[english](../en/2021-03-25.md)

### Title

```
Tisztelt Hölgyem / Uram!

Már több mint 1,7 millió honfitársunk kapott oltást Magyarországon. Hazánk az uniós országok beoltottsági sorrendjében Málta után a második helyen áll. Ez elsősorban annak köszönhető, hogy jelenleg ötféle vakcinával zajlik az oltás. Az elmúlt napokban két újabb oltóanyagot engedélyezett a magyar gyógyszerészeti hatóság (CoviShield, CanSino vakcinák). Ezekből néhány hét múlva érkezhetnek az első szállítmányok.

A járvány harmadik hulláma erőteljesen terjed. A vírusfertőzés súlyos lefolyásának életkoruknál fogva leginkább az idősek kitettek. Ezért az oltási programban elsőbbséget élveznek. A regisztrált 65 év felettiek 65%-a már megkapta az oltást, a többiek is hamarosan sorra fognak kerülni.

Különösen fontosnak tartjuk, hogy idős honfitársaink minél hamarabb megkapják a védettséget. Ennek érdekében minden olyan 65 év feletti állampolgár, aki még nem regisztrált az oltásra, postai úton újra megkapja a regisztrációs lapot. (Interneten is lehet regisztrálni a vakcinainfo.gov.hu oldalon.)

Kérjük, amennyiben van olyan családtagja vagy ismerőse, aki még nem regisztrált az oltásra, biztassa arra Ön is, hogy tegye meg! A vakcina életet ment.

Tisztelettel:

Koronavírus Tájékoztatási Központ
```

received at: `Thu 2021-03-25 18:38`