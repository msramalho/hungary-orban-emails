[home](../README.md)
 | 
[english](../en/2021-08-05.md)

### Az oltás életet ment!

Tisztelt Honfitársam!

A magyar emberek az elmúlt másfél évben sikerrel vették fel a harcot a koronavírus-járvánnyal. Együtt sikerült letörnünk a járvány harmadik hullámát, és az oltásoknak köszönhetően megmentettük sok ezer honfitársunk életét. A világ számos országában azonban még mindig küzdenek a vírussal, az új mutációk pedig már az ajtónkon dörömbölnek.

A magyar kormány ezért felkészítette Magyarországot a negyedik hullámra. A sikeres vakcinabeszerzéseknek köszönhetően Magyarországon mindenkit be tudunk oltani, aki kéri az oltást. Azokat az időseket, akik eddig nem oltatták be magukat, külön felkeresik a háziorvosok, a diákoknak pedig az iskolákban is elérhetővé tesszük az oltást. Ezzel párhuzamosan lehetővé tettük a harmadik oltás felvételét minden honfitársunk számára.

Erőfeszítéseinknek köszönhetően Magyarországon az Európai Unión belül elsőként oltottunk be a népesség felénél több embert két oltással, így nekünk állnak rendelkezésre a legmegbízhatóbb adataink arról, mennyire véd az oltás az újrafertőződéstől. A magyar tapasztalatok szerint a két oltáson átesett emberek körében ötszázból mindössze egy ember kapja el a vírust.

Kérem, amennyiben a családjában vagy az ismerősei között van olyan, aki még nem vette fel az oltást, győzze meg, hogy regisztráljon, és éljen az oltás lehetőségével! Csak az oltás ment életet, és csak az oltás védheti meg Magyarországot és a magyar embereket egy újabb, negyedik járványhullámtól.

Együtt sikerülni fog!

 

Tisztelettel:


Orbán Viktor

---
`Wed 2021-08-25 11:13`