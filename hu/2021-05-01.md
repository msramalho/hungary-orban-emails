[home](../README.md)
 | 
[english](../en/2021-05-01.md)

### Az újraindítás újabb lépései

Tisztelt Hölgyem/Uram!

Örömmel szeretnénk tájékoztatni arról, hogy a beoltottak száma Magyarországon meghaladta a 4 milliót. Ez lehetővé teszi, hogy további lépéseket tegyünk az élet újraindítása terén. A szolgáltatások széles köre nyílik meg azok előtt, akiknek van védettségi igazolványuk.

- A teraszok megnyitása után a védetteknek este 11 óráig megnyílik a vendéglátóhelyek belső tere is. A szülők és családtagok a gyermekeket is magukkal vihetik.

- A védettek szállodákba is mehetnek, és a gyermekeket is magukkal vihetik.

- Újra látogathatóak lesznek a szabadidős létesítmények, így például az állatkertek, a vadasparkok, a múzeumok, a színházak, a mozik és a könyvtárak.

- A védettségi igazolvánnyal rendelkezők edzőterembe és uszodába is mehetnek, ezeket a versenyszerűen sportoló 18 év alattiak, valamint a versenyre vagy mérkőzésre készülő 18 év feletti, igazolt sportolók is igénybe vehetik.

- A védettek és a felügyeletük alatt álló kiskorúak este 11 óráig a sportrendezvényeket is látogathatják, itt nem kell maszkot viselniük.

Az új szabályok alapján a kijárási tilalom kezdete este 11 óráról éjfélre módosul. Az üzletekben pedig este 11 óráig lehet majd vásárolni.

Védettségi igazolványt három esetben lehet kiállítani: 1) ha valaki megkapta a védőoltást, 2) igazolt módon átesett a fertőzésen, vagy 3) ha valaki vélhetően átesett a fertőzésen, és ezt egy utólag elvégzett ellenanyag-vizsgálat igazolja.

Ha valaki megkapta az oltást, nem kell külön igényelnie a védettségi igazolványt, a hatóságok megküldik azt. A kártya személyazonosító igazolvány vagy útlevél felmutatásával együtt érvényes.

Amennyiben valaki jogosult a védettségi igazolványra, de bármilyen okból nem kapta meg, akkor ezt a vedettsegiigazolvany@1818.hu e-mail-címen lehet jelezni. Ebben az esetben az ügyfélkapu-regisztrációval rendelkezők a Magyarország.hu honlapon keresztül is igényelhetik az igazolványt. Az igazolvány hiányát a kormányablakokban személyesen is lehet jelezni.

Szeretnénk köszönetet mondani az oltási programban való részvételéért. Az oltások segítenek minket abban, hogy visszakapjuk a megszokott életünket. Azon dolgozunk, hogy ez mielőbb megtörténjen.

Tisztelettel:

Kormányzati Tájékoztatási Központ

---
`Sat 2021-05-01 10:56`