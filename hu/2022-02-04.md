[home](../README.md)
 | 
[english](../en/2022-02-04.md)

### Tudja, hogy mikor érkeznek a támogatások?

Tisztelt Hölgyem/Uram!
Februárban több olyan intézkedés lép életbe, amelyek jelentős segítséget jelentenek a magyar családoknak. Ebben a levélben összefoglaljuk a legfontosabb tudnivalókat.

Érkezik a családi adó‑visszatérítés

Február 14-ig minden érintetthez megérkezik a családi adó‑visszatérítés. A postai kézbesítés már a hónap első napjaiban megkezdődik. Ha a családban mindkét szülőnek van munkaviszonya, akkor mindketten megkapják a támogatást. Az adó‑visszatérítés a teljes 2021-ben befizetett személyi jövedelemadóra vonatkozik az átlagbér adószintjéig.

Érkezik a 13. havi nyugdíj

Ebben a hónapban minden nyugdíjas honfitársunk megkapja a 13. havi nyugdíjat. A juttatás a rendes nyugdíjjal érkezik, amelynek összege januárban 5 százalékkal emelkedett. A postai kézbesítés február 9‑én kezdődik. Akik a banki átutalást választották, február 11‑én kapják meg az összeget.

Érkezik az adómentes bér a 25 év alattiaknak

A 25 év alatti fiataloknak január 1-jétől nem kell személyi jövedelemadót fizetniük. Az első adómentes fizetés februárban érkezik a számlájukra. A kedvezmény érvényesítéséhez nem kell külön nyomtatványt kitölteni, azt a munkáltatók automatikusan érvényesítik. 280 ezer fiatal munkavállalónak átlagosan 40 ezer forinttal lesz magasabb a fizetése.

A magyar gazdaság a járvány nehézségei ellenére újra növekedési pályán van. Az a célunk, hogy ezt minden magyar család és minden generáció érezze a saját életében.

Tisztelettel:
Kormányzati Tájékoztatási Központ

---
`Fri 2022-02-04 4:40`