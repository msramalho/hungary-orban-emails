[home](../README.md)
 | 
[english](../en/2022-03-22.md)

### Tájékoztatás a kilátásba helyezett gazdasági szankciókról

Tisztelt Hölgyem/Uram!

Az orosz-ukrán háborúnak egész Európában súlyos gazdasági következményei vannak. Ebben a helyzetben csak olyan Oroszországot érintő gazdasági szankciókat támogatunk, amelyek nem okoznak elviselhetetlen gazdasági károkat Magyarország számára.

Egyes brüsszeli vezetők mindenáron meg akarják büntetni Oroszországot, és olyan büntetőintézkedéseket is akarnak, amelyek további kifizethetetlen terhet raknának az európai, így a magyar állampolgárok vállára. Az Európai Bizottság alelnöke amellett érvelt, hogy csökkentsük az Oroszországból érkező gázszállításokat, és az emberek tekerjék lejjebb a fűtést az otthonukban. A brüsszeli energetikai biztos szerint minden tagállamban felkészültek arra az emberek és a vállalkozások, hogy személyesen viseljék a magasabb energiaárak okozta terheket.

A magyar közéletben is vannak olyan szereplők, akik támogatják ezeket az elképzeléseket, és akár a gázcsapokat is elzárnák. Ez súlyos felelőtlenség, mivel a magyar háztartások 85 százalékát gázzal fűtik. A magyar kőolajimport 64 százaléka pedig Oroszországból érkezik. Ha felfüggesztenék az Oroszországból érkező energiaimportot, az súlyosan veszélyeztetné az olaj- és gázellátás biztonságát, és akár két-háromszorosára is növelhetné a magyar családok terheit.

Az európai fórumokon is felelősen kell eljárnunk, hogy megőrizhessük a magyar családok békéjét és anyagi biztonságát. A magyar kormány továbbra is ellenzi a szankciók kiterjesztését az energiaszektorra. A miniszterelnök mind a párizsi, mind a brüsszeli csúcson eredményesen képviselte a magyar érdekeket. Egyértelművé tette, hogy ez a lépés aránytalanul nagy terhet róna Magyarországra.

Továbbra is elítéljük az orosz katonai agressziót, kiállunk Ukrajna területi épsége mellett. Ahhoz azonban ragaszkodunk, hogy a háború költségeit ne a magyar családokkal fizettessék meg.

Tisztelettel:
Kormányzati Tájékoztatási Központ

---
`Tue 2022-03-22 9:56`