[home](../README.md)
 | 
[english](../en/2022-01-10.md)

### Tudja, melyek a legfontosabb változások 2022-ben?

Tisztelt Hölgyem/Uram!

Engedje meg, hogy jó egészséget és boldog új évet kívánjunk!
2022-ben számos változás lép életbe. Az alábbi levélben összefoglaljuk a legfontosabbakat.

Béremelések
Január elsejétől 200 ezer forintra nő a minimálbér és 260 ezer forintra a szakmunkás minimálbér. Ez háromszoros emelkedést jelent a kormányzás kezdetéhez képest. Folytatódik az ápolói és az orvosi béremelési program is. Magasabb bérre számíthatnak a bölcsődei dolgozók, az óvónők, a tanárok, a szociális és kulturális ágazatban dolgozók, emellett a katonák és a rendvédelmi feladatokat ellátó hivatásos állomány tagjai is.

Adócsökkentések
A kormány továbbra is az adócsökkentés politikáját folytatja. Ezért 17-ről 13 százalékra csökken a munkáltatók által fizetett közteher. Ez nagyobb mozgásteret biztosít a vállalkozásoknak a jövőbeni béremelésekhez. Emellett csökken az ekho, mérséklődik a kisvállalati adó, valamint meghosszabbítjuk a kis- és középvállalkozások kedvezményét a helyi iparűzési adóban.

Plusz támogatás idős és fiatal honfitársainknak
Egy régi adósságot törlesztünk azzal, hogy visszaépítjük a 13. havi nyugdíjat. Emellett januártól minden nyugdíj emelkedik 5 százalékkal. A 25 év alatti fiataloknak mostantól nem kell jövedelemadót fizetniük. Az adókedvezmény a bruttó átlagkereset szintjéig érvényesíthető. Ilyen intézkedés korábban nem volt, ez átlagosan 40 ezer forintos pluszt jelenthet több százezer fiatalnak.

Több támogatás a családoknak
Mivel a gazdaság erősödik, ezért életbe léphet a családi adóvisszatérítés. Ez azt jelenti, hogy a gyermeket nevelő családok visszakapják a 2021-ben befizetett jövedelemadójukat a bruttó átlagkereset adószintjéig. 6-ról 12 ezer forintra nő a babakötvény támogatása, emellett továbbra is elérhető a babaváró támogatás, mint ahogy az otthonteremtési támogatások széles köre is. Elindult az eddigi legnagyobb napelem-telepítési program is, jelentős állami támogatás mellett.

2022-ben is azért dolgozunk, hogy az oltási programmal visszaszorítsuk a járványt, és eközben működjön és tovább erősödjön az ország. Az a célunk, hogy ezt az erősödést minden magyar ember érezze a saját életében.

Tisztelettel:
Kormányzati Tájékoztatási Központ

---
`Mon 2022-01-10 1:54`