[home](../README.md)
 | 
[english](../en/2022-04-01.md)

### Tájékoztatás a vasárnapi választással és népszavazással kapcsolatban

Tisztelt Hölgyem/Uram!

Április 3-án országgyűlési választás és országos népszavazás lesz hazánkban. Az alábbiakban szeretnénk felhívni a figyelmét a legfontosabb tudnivalókra.

Szavazni reggel 6 és este 19 óra között lehet. A szavazókör pontos címét a postán előzetesen megküldött választási értesítő tartalmazza. A címet a Nemzeti Választási Iroda honlapján is lekérdezheti az alábbi oldalon:

https://vtr.valasztas.hu/ogy2022/valasztasi-informaciok/szavazohelyiseg-kereses

A választópolgárnak a szavazáskor igazolnia kell személyazonosságát (érvényes személyazonosító igazolvánnyal, útlevéllel vagy vezetői engedéllyel), valamint a lakcímét vagy személyi azonosítóját (pl. lakcímkártyával).

A szavazás napja előtt, kérjük, vizsgálják meg okmányaik érvényességét! Fontos körülmény, hogy a járványügyi veszélyhelyzetben hozott rendelet alapján a 2020. március 11. és 2022. május 31. között lejáró okmányok is érvényesek.

A választás hétvégéjén szinte valamennyi kormányablak és okmányiroda rendkívüli nyitvatartással működik annak érdekében, hogy pótolni lehessen az esetlegesen lejárt, elvesztett vagy sérült okmányokat.

A választópolgárok három szavazólapot kapnak, az egyiken az országos pártlistára, a másikon az egyéni képviselőjelöltre szavazhatnak, és egy harmadikon pedig a népszavazásra bocsátott kérdésekre válaszolhatnak.

Részletesebb tájékoztatást a Nemzeti Választási Iroda honlapján találhat:

https://vtr.valasztas.hu/ogy2022/

Kérjük, hogy vegyen részt az országgyűlési választáson és a népszavazáson is, és mindkét esetben éljen szavazati jogával!


Tisztelettel:
Kormányzati Tájékoztatási Központ

---
`Fri 2022-04-01 7:35`