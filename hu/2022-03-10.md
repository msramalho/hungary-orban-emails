[home](../README.md)
 | 
[english](../en/2022-03-10.md)

### Tájékoztatás az orosz-ukrán háború gazdasági következményeivel kapcsolatban

Tisztelt Hölgyem/Uram!

Az orosz-ukrán háború és a gazdasági szankciók hatásait már egész Európában érezni lehet. Az Európai Unióban éles vita bontakozott ki az Oroszországot sújtó jövőbeni büntetőintézkedésekkel kapcsolatban. A már életbe léptetett szankcióknak is súlyos gazdasági következményei vannak az EU határain belül, így Magyarországon is.

Vannak, akik az energiaszektort is bevonnák a szankciók körébe. Ez hazánknak aránytalanul nagy károkat okozna. A magyar kőolajimport 64 százaléka Oroszországból érkezik. A magyar gázfelhasználás 85 százaléka orosz import. Ennek jelentőségét jól érzékelteti, hogy a magyar háztartások 85 százaléka használ gázt.

Vannak, akik a paksi atomerőműre, illetve annak bővítésére is kiterjesztenék a szankciókat. Nekik is tudniuk kell, hogy amennyiben a paksi atomerőmű által megtermelt áramot máshonnan kellene beszereznünk, akkor a családok rezsiköltsége évi 264 ezer forinttal növekedne. Ez a jelenlegi szint négyszerese. Mindezeken túl a szankciók lebegtetése pénzügyi spekulációk célpontjává teszi a forintot.

A magyar kormány a nemzetközi fórumokon a lehető leghatározottabban ellenezni fogja a szankciók kiterjesztését az energiaszektorra. Ez a magyar gazdaság és a magyar emberek érdeke.

Elítéljük Oroszország katonai beavatkozását. Támogatjuk a béke megteremtését célzó uniós és NATO-erőfeszítéseket. Azt azonban nem fogjuk hagyni, hogy a háború árát a magyar családokkal fizettessék meg.

Tisztelettel:
Kormányzati Tájékoztatási Központ

---
`Thu 2022-03-10 6:56`